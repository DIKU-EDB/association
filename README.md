## Navn, formål og hjemsted

    § 1. Foreningens navn er "DIKUNIX".

        Stk. 2. Foreningens hjemsted er Datalogisk Institut ved
        Københavns Universitet (DIKU), Københavns Kommune.

    § 2. Foreningens formål er at opsætte og vedligeholde EDB-baserede
         tjenester til støtte af sociale foreninger og studerende i
         almindelighed på DIKU.

        Stk. 2. Foreningen er apolitisk og uafhængig af partipolitiske,
                institutionelle og erhvervsmæssige interesser.

## Medlemskab

    § 3. Som medlem optages enhver, som er ansat eller studerende på DIKU.
         Medlemskab tegnes for et studieår af gangen. Ved ophør af
         tilhørsforhold til institutet, bortfalder stemmeret øjeblikkeligt.
         Medlemskab tegnes dog fortsat for det efterfølgende studieår, og
         kan forlænges årligt efter videre aftale med den siddende
         bestyrelse.

       Stk. 2. Der betales ikke kontingent, da foreningens drift skal hvile
               i sig selv. Bestyrelsen har dog ret til at opkræve kontingent
               for fortsat medlemskab efter ophør af tilhørsforhold til
               institutet, ud over det første efterfølgende studieår.

## Generalforsamling

    § 4. Generalforsamlingen er foreningens øverste myndighed.

        Stk. 2. Der afholdes årligt en generalforsamling i
                efterårssemestret, indkaldt af bestyrelsen, hvor
                foreningens bestyrelse vælges.

        Stk. 3. Stemmeberettigede er indskrevne studerende og ansatte ved DIKU.

        Stk. 4. Hver af de i §4 Stk. 3. nævnte bærer hver en stemme.

        Stk. 5. Det er ikke tilladt at stemme med fuldmagt.

    § 5. Der indkaldes til den årlige generalforsamling mindst fire uger før afholdelse.

        Stk. 2. Indkaldelsen skal være offentlig og tilgængelig på DIKU.

        Stk. 3. På generalforsamlingen kan der stilles ændringsforslag
                til vedtægter og forslag til arbejdsplan mm. og der kan
                opstilles kandidaturer til bestyrelsen.

        Stk. 4. Forslag skal være bestyrelsen i hænde senest to uger
                før afholdelse af den årlige generalforsamling.

        Stk. 5. Forslag og dagsorden skal gøres tilgængelig på foreningens webside
                senest to uger før afholdelse af generalforsamling.

        Stk. 6. Ændringsforslag til forslag skal være bestyrelsen i
                hænde senest en uge før afholdelse af
                generalforsamlingen og gøres tilgængelig på foreningens
                webside.

        Stk. 7. Ændringsforslag til ændringsforslag kan stilles
                mundtligt på generalforsamlingen.

    § 6. Dagsordnen til den årlige generalforsamling skal som minimum indeholde:
            * Formalia
                * Valg af dirigent.
                * Valg af stemmetællere.
                * Valg af referent.
                * Godkendelse af dagsorden.

            * Indkommende forslag.
            * Valg til bestyrelsen.
            * Valg af revisor
            * Godkendelse af regnskab.
            * Evt.

## Valg til bestyrelse

    § 7. Opstilling af kandidatur til bestyrelsen skal være bestyrelsen
         i hænde senest to uger før afholdelse af generalforsamlingen og
         gøres tilgængelig på foreningens webside mindst en uge før
         generalforsamlingen.

        Stk. 2. Opstillingsberettigede til bestyrelsen er indskrevne
                studerende og ansatte ved DIKU.

        Stk. 3. Er der ikke anmeldt et tilstrækkeligt antal kandidater
                til bestyrelsen, afholdes først tillidsvalg om de
                rettidige opstillede kandidater, hvorefter det er muligt
                at opstille under mødet.

        Stk. 4. Er antallet af anmeldte kandidater lig antallet af
                pladser afholdes tillidsvalg.

        Stk. 5. Er antallet af anmeldte kandidater større end antallet
                af pladser, afholdes forholdstalsvalg, hvor hver
                stemmeberettiget har maksimalt lige så mange stemmer som
                antallet af bestyrelsespladser. Hver stemmeberettiget kan kun
                give en stemme per opstillet kandidat.

    § 8. Forslag vedtages ved 2/3 flertal af de fremmødte.

        Stk. 2. Ændringsforslag til forslag vedtages ved simpelt flertal.

        Stk. 3. Først stemmes om ændringsforslag og derefter om forslag.

## Ekstraordinær generalforsamling

    § 9. Hvis et simpelt flertal af bestyrelsens medlemmer eller mindst
    10 af de stemmeberettigede ønsker det, kan der indkaldes til en
    ekstraordinær generalforsamling.

        Stk. 2. De ekstraordinære generalforsamlinger indkaldes og afholdes jf. § 4-8.

        Stk. 3. Dog er den minimale dagsorden til ekstraordinære
        generalforsamlinger som følger:

            * Formalia
                * Valg af dirigent.
                * Valg af stemmetællere.
                * Valg af referent.
                * Godkendelse af dagsorden.
            * Evt.

## Bestyrelsens sammensætning

    § 10. Bestyrelsen består af op til 7 personer og vælges på den årlige
          generalforsamling.

      Stk. 2. Bestyrelsens medlemmer vælges for 1 år ad gangen.

Bestyrelsens ansvar og arbejde

    § 11. Bestyrelsen har, mellem generalforsamlingerne, ansvaret for foreningen.

        Stk. 2. Bestyrelsen leder foreningen i overensstemmelse med
                nærværende vedtægter og generalforsamlingens
                beslutninger.

        Stk. 3. Bestyrelsen træffer beslutninger med simpelt flertal.

        Stk. 4. Bestyrelsen vælger imellem sig en formand og en kasserer.

        Stk. 5. Bestyrelsen fastsætter selv sin forretningsorden. Den
                kan nedsætte underudvalg og arbejdsgrupper til
                varetagelse af afgrænsede opgaver.

## Økonomi, regnskab og revision

    § 12. Foreningens regnskabsår følger kalenderåret.

        Stk. 2. Bestyrelsen er ansvarlig overfor generalforsamlingen for
                budget samt regnskab.

        Stk. 3. Foreningens regnskab føres af kassereren.

        Stk. 4. Regnskabet revideres af de på generalforsamlingen valgte revisorer.

## Tegningsregler og hæftelse

    § 13. Foreningen tegnes udadtil ved underskrift af mindst to af
          bestyrelsens medlemmer. Ved optagelse af lån og ved salg/
          pantsætning af fast ejendom tegnes foreningen af den samlede
          bestyrelse.

        Stk. 2. Der påhviler ikke foreningens medlemmer nogen personlig
        hæftelse for de forpligtelser, der påhviler foreningen.

## Vedtægtsændringer

    § 14. Disse vedtægter kan kun ændres med 2/3 flertal på en
          generalforsamling, hvor ændringsforslaget fremgår af
          dagsordenen.

        Stk. 2. Ændringer i §§ 1, 2, 4, 14 og 15 kan kun vedtages med
                4/5 af de tilstedeværende stemmer.

        Stk. 3. Vedtægtsændringerne træder i kraft med virkning fra den
                generalforsamling, de vedtages på.

## Opløsning

    § 15. Opløsning af foreningen kan kun finde sted med 2/3 flertal på
          to hinanden følgende generalforsamlinger, hvoraf den ene skal
          være den årlige. Tidsrummet mellem de to generalforsamlinger
          skal være min. 1 måned.

        Stk. 2. Foreningens formue skal i tilfælde af opløsning anvendes
                i overensstemmelse med de i § 2 fastsatte formål eller
                skænkes til andre studenterforeninger på
                DIKU. Beslutning om den konkrete anvendelse af formuen
                træffes af den opløsende generalforsamling.
